# Retrospektiivitekniikat

Retrospektiivi on tyypillisesti projektin tai tietyn ajanjakson (iteraation) jälkeen pidettävä palaveri, jonka tarkoituksena on kehittää tiimin toimintaa tarkastelemalla tehtyä projektia tai iteraatiota. Tavallisesti käydään läpi onnistumisia, parannusehdotuksia ja miten nämä saadaan mukaan seuraavaan projektiin.

Erilaisia retrospektiivitekniikoita on lukuisia, joista seuraavaksi käydään pintapuolisesti läpi kaksi tekniikkaa.

### Start, Stop, Continue, More of, Less of Wheel

Tekniikassa tarkoituksena on, saada palautetta tiimiltä siitä mitä kannattaa jatkaa ja mitä asioita tulisi korjata jatkossa. Tiimi antaa avointa palautetta viidestä tekniikan nimessä olevasta aihealueesta: "Aloittaa", "Lopettaa", "Jatkaa", "Lisää" ja "Vähemmän". Toisin sanoen haetaan vastauksia kysymyksiin "Mitä meidän pitäisi alkaa tekemään, jota emme vielä ole tehneet?","Mitä meidän ei enää pitäisi tehdä, joka ei tue toimintaamme tai muodostuu esteeksi?", "Mikä toimii ja haluamme jatkaa sen tekemistä?", "Mitä pitäisi tehdä lisää?" ja "Mitä pitäisi tehdä vähemmän?".

Tekniikan vaatima aika on suhteellisen lyhyt: pienemmillä tiimeillä 10 min ja suuremmilla 25 min, joskin tässä tulee huomioida myös tarkasteltavan ajanjakson pituus. Suuremmille tiimeille tekniikasta on oma variaationsa.

### Glad, Sad, Mad

Tekniikassa jaotellaan tarkasteltavan sprintin aikaisia ongelmia, muutoksia ja havaintoja kategorioiden Glad, Sad ja Mad alle. Karkeasti ottaen nämä edustavat tiimiin/sprinttiin liittyviä positiivisia ja negatiivisia asioita sekä erinäisiä valituksen aiheita, jotka saattavat ulottua tiimin ulkopuolisiinkin asioihin.

Tiimin jäsenien tekemistä huomioista pidetään äänestys, jonka tarkoituksena on päättää aiheet, joista keskustellaan. Retron vetäjän johdolla käydään keskustelua aiheista laskevassa järjestyksessä aloittaen eniten ääniä saaneesta aiheesta.Keskustelujen perusteella sovitaan seuraavaa sprinttiä koskevista toimista. Tilaisuus loppuu, kun tunti on tullut täyteen tai kaikkia aiheet on käyty läpi.
